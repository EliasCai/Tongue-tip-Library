蹄膀一隻不用爪，白水煮烂，去湯，好酒一觔，清醬酒杯，牛陈皮一錢，紅棗四五个，煨爛。起锅时用葱椒酒潑入，去陈皮、紅棗，此一法也。又一法，先用蝦米煎湯代水，加酒、秋油煨之。又一法，用蹄膀一隻，先煮熟，用素油灼皺其皮，再加作料紅煨。有士人好先掇食其皮，號“揭單被”。又一法，用蹄膀一個，兩鉢合之，加酒、加秋油，隔水蒸之，以三枝香爲度，號“神仙肉”。錢觀察家製最精。

猪爪猪筋

專取猪爪，剔去大骨，用雞肉湯清煨之。筋味與爪相同，可以搭配。有好腿爪，亦可攙入。

猪肚二法

將肚洗淨，取極厚處，去上下皮，單用中心，切骰子塊，油炮炒，加作料，起锅，以極脆爲佳，此北人法也。南人，白水加酒煨兩枝香，以極爛爲度，賛清鹽食之亦可。或加雞湯作料煨爛，熏切亦佳。

猪肺法

洗肺最難，以澾盡肺管血水，剔去包衣爲第一着。敲之、仆之、挂之、倒之，抽管割膜，工夫最細。用酒水滚一日一夜，肺缩小如一片白芙蓉，浮于湯面，再加作料，上口如泥。湯西厓少宰宴客，每碗四片，巳用四肺矣。近人無此工夫，只得將肺折碎入湯，煨爛亦佳，得野雞汤更妙，以清配清故也。用好火腿煨亦可。