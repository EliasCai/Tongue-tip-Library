诗人美周公而曰边豆有践，恶凡伯而曰彼疏斯稗。古之於饮食也若是重乎。他若易称鼎亨，书称盐梅乡党，内则琐琐言之。孟子虽贱饮食之人，而又言饥渴未能得饮食之正。可见凡事须求一是处，都非易言中庸曰人莫不饮食也，鲜能知味也。典论曰一世长者知居处，三世长者知服食。古人进鬐离肺皆有法焉，未尝苟且。子与人歌而善，必使反之而后和之。圣人于一艺之微，其善取于人也如是。余雅慕此旨，每食于某氏而饱，必使家厨往彼灶觚执弟子之礼。四十年来颇集众美，有学就者有十分中得六七者有仅得二三者亦有竟失学就者。