燕窝贵物，原不轻用。如用之，每碗必须二两，先用天泉浸水泡之，将银针挑去黑丝，用嫩鸡汤新蘑姑二样汤滚之，看燕窝变成玉色为度。此物至清，不可以油腻杂之。此物至文，不可以武物串之。今人用肉丝、鸡丝杂之，是吃鸡丝肉丝，非吃燕窝也。且徒务其名，往以三钱生燕窝盖碗面，如白发数茎，使客一撩不见，空剩麤物满碗，真乞儿卖富，反露贫相，不得已则蘑菇、丝笋尖丝、鲫鱼肚、野鸡嫩片尚可用也。余到粤东杨明府冬瓜燕窝甚佳，以柔配柔，以清入清，重用鸡汁蘑菇。