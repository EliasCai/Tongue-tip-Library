茄二法
吴小谷广文家将整茄子削皮，滚水泡去苦汁，猪油炙之。炙时须待泡水干后，用甜酱水干煨，甚佳。卢八太爷家切茄作小块，不去皮，入油灼微黄，加秋油炮炒，亦佳。是二法者俱学之而未尽其妙。惟丞烟制法，用麻油米醋拌，则夏间亦颇可食。或煨干作脯置盘中。

芋羹
芋性柔腻，入荤入素俱可。或切碎作鸭羹，或煨肉，或同豆腐加酱水煨。徐兆璜明府家选小芋子入嫩鸡煨，妙极，惜其制法未传。大抵只用作料，不用水。

豆腐皮
将腐皮泡软，加秋油、醋、虾米拌之，宜于夏日。蒋侍郎家煨海参用颇妙，加紫菜虾肉作汤亦相宜。或用蘑菇等煨清汤亦佳，以烂为度。芜湖敬修和尚将腐皮卷筒切段，油中微炙，入蘑菇煨烂，极佳，不可加鸡汤。

扁豆
取现采扁豆，用肉汤炒之，去肉存豆。单炒者油重为佳。以肥软为贵，毛糙而瘦薄者瘠土所生，不可食。