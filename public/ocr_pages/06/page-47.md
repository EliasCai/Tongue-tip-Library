水族有鳞单：鳞而鱼形始全，作水族有鳞单。
边鱼：边鱼活者加酒秋油蒸之，玉色为度，一作呆白色则肉老而味变矣。并须盖好，不可受锅盖上的水气。临起加香蕈、笋尖，或用酒煎亦佳，用酒不用水，号假鲫鱼。
鲫鱼：鲫鱼先要善买，择其扁身而带白色者，其肉嫩而松。熟后一提肉即卸骨而下。黑脊浑身者崛强槎枒，鱼中之喇子也，断不可食。照边鱼蒸法最佳，其次煎嘆亦妙。折肉下可以作羹，通州人能煨之，骨尾俱酥，号酥鱼。利小儿食，然总不如蒸食之得真味也。六合龙池出者愈大。