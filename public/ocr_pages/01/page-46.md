蛋类之处理法

我家蛋类之处理以卤渍蛋燉蛋为最佳，手续以此为最简，费用亦以此为最省。且燉蛋一物易于消化，合于卫生。以下试分述之。

卤渍蛋先取蛋置沸水中历五分钟至十分钟之久，取出击碎其壳，浸渍于芥菜卤中。无卤可用酱油代也。每于煮饭时入饭锅中蒸之，凡三次即可充其味，鲜嫩又多香气。早餐用之清洁可口。惟蛋在沸水中时间不宜过久，久则固结；于蒸时亦然。我家所处置者其黄常不固结，盖蛋在沸水中不过五分钟也。惟黄之固结与否，各从人之所好，可不必拘。又蛋渍卤中后，若不于饭锅上蒸之，则置焖锅中隔水蒸之亦可，其时间以一刻钟为率，惟不可用直接急火煮之。若然必凝缩减味，且以卫生言之，尤难消化。

燉蛋法先以蛋去壳，将其黄白用箸和匀，加酒类数滴，以虾米混入其中，然后附饭锅上蒸之，中途不可令饭锅泄气。食时加酱油适量，并葱片最佳。如无虾米，以虾子代之亦可。