烹饪一班

山药

煮山药  取山药之紧实者，用竹刀刮去皮，混入水中，加白矾末少许，经宿洗净，则其涎尽去。刮磨入汤煮之成块，味极佳。

煎山药  取好山药，依上法浸水后，切为斜长薄片，入油煎食。

蒸山药  山药洗净整条入甑蒸极熟，撕去其皮，蘸糖味亦妙。惟山药须肥大而肉色洁白者方堪用。

烧素鹅  山药煮烂去皮，切为寸段，包以豆腐皮，入油煎之，加秋油、酒、糖、酱瓜酱、姜等尽烧，以色红为度。

芋

芋傅托  大芋洗净，煮熟去皮，擂烂包夏布中，绞去渣滓，和豆粉为擀薄，切碎粗细随意，下锅煮之。初沸时其坚如铁，至百沸则极为软滑，并汤食之。