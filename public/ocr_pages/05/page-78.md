荔枝味甘性热，多食发热烦渴，口干，血鲜者尤甚，即龈肿口痛。患火病及齿人尤忌之。食荔多则醉，以壳浸水饮之即解。荔枝熟时，人未采，则百虫不敢近。人采动，鸟乌、蝙蝠、虫类无不伤残之也。故采荔枝者必日中众采。一日色变，二日味变，三日色味俱变。若麝香触之，花实尽落也。以针刺荔壳数孔，蜜水浸瓷盔内，隔汤蒸透，肉满甘美。

龙眼味甘性平，生者用沸汤渝过食，不动脾。

龙荔味甘性热，有小毒，状如小荔枝而肉味如龙眼，生食令人发癎，或见鬼物。

橄榄味涩甘性温，多食则气上壅。过白露摘食，不病瘧。食橄榄去两头，其性热，得盐不苦。同栗子食甚香。用锡盒收藏，以纸封固，置净地上，至五六月不坏。橄榄树高难采，将熟时以木钉钉之，或纳盐少许于根皮内，其实一夕自落。其枝节间有脂膏如桃胶，采取和皮叶煎汁，熬如黑糖，谓之榄糖，用粘船隙，牢如胶漆。著水盒干，其木作舟楫，拨著鱼皆浮出。故橄榄能解一切鱼毒。

梧桐子味甘性平，生食无益，多食生痰涎，动风气。

槟榔味苦辛涩性温，头圆矮平者为榔，形尖紫纹者为槟。槟力小，榔力大，勿经火，若熟使，不如不用。

鸩鸟饮食须知卷四二七