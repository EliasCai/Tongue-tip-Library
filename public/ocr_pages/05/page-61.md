饮食须知卷二

亚麻味甘性微温，即壁胡麻也。其实亦可榨油点灯，但气恶不可食。

大麻子仁味甘性平，即火麻子也。先藏地中者食之杀人，多食损血脉，滑精气，痿阳道，妇人多食发带疾。食须去壳，壳有毒而仁无毒也。

黑大豆味甘性平，煮食则凉，炒食则热，作腐则寒，作豉则冷，造酱及生黄卷则平。牛食之温，马食之凉。多食发五藏结气，令人体重。猪肉同食，令生内疾。小儿同炒豆猪肉食，壅气腹痛难止，致死十有八九。年十岁以上者不畏也。服萆麻子者忌炒黑豆，犯之胀满致死。服厚朴者忌之，动气也。小黑豆味甘苦性温。

黄大豆味甘生性温，炒性热，微毒。多食壅气生痰动嗽，发疮疥，令人面黄体重。不可同猪肉食。小青豆、赤白豆性味相似，皆不可与鱼及羊肉同食。

赤豆味甘酸性平，同鲤鱼食，令人肝黄成消渴。同米煮饭及作酱食久，发口疮。驴食足轻，人食身重，以其逐精液，令肌瘦肤燥也。

赤小豆味甘辛性平，下行。不可同鱼食，久服则降太过，使津血渗泄，令人肌瘦身重。凡色赤者食之助热损人。豆粉能去衣上油迹。花名腐婢，解酒毒，食之令人多饮不醉。

豆味甘性寒，宜连皮用。去皮则令人少壅气，盖皮寒而肉平也。反榧子，害人。合鲤鱼食久，令人肝黄。