土菌味甘性寒，有毒，槐树上生者良。野田中者有毒，杀人。多食发冷气，令人腹中微微痛，发五脏风，拥经脉，动痔漏。令人昏昏多睡，背膊四肢无力。冬春无毒，夏秋有毒，或有蛇虫从下过也。夜中有光者欲烂，无虫者，煮之不熟者，煮讫照人无影者，上有毛下无纹者，仰卷赤色者，坟墓中生棺木上者，立有毒，杀人。勿同雉肉、鹤、鹌食。中其毒者，地浆及粪汁解之。煮菌时投姜屑、饭粒，若色黑者杀人，否则无毒。或以苦茗、白矾、新水咽下解之。妊妇食之，令子风疾。广南人杀毒蛇，覆之以草，以水洒之，数日菌生。朵干为末，入酒毒人，遇再饮酒，毒发立死。又南夷以胡蔓草毒人至死，悬尸于树，汁酒地上生菌子，收之名菌药，毒人至烈。此皆不可不知，故记之。苦竹菌有大毒，忌食。

羊肚蕈味甘性寒，患冷积腹痛泄泻者勿食。

葛花荣味苦甘性凉，产诸名山。秋霜浮空，如芝菌涌生地上，色赤味胞，亦蕈类也。

地耳味甘性寒，春夏生雨中，雨后速采，见日即不堪用，俗名地踏菰。