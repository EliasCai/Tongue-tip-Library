饮食须知卷二

谷类

粳米味甘。北粳凉，南粳温，赤粳热，白粳凉，晚白寒，新粳热，陈粳凉。生性寒，熟性热。新米乍食动风气，陈米下气易消，病人尤宜。同马肉食，发痼疾。同苍耳食，卒心痛，急烧仓米灰和蜜浆调服，不尔即死。大人小儿嗜生米者，成米瘕。饭落水缸内，久则腐，腐则发泡浮水面，食发恶疮。

黄粱米味甘性平。其穗大毛长，不耐水旱，名日竹根黄。其香美过于诸粱。黄者出西洛，白者出东吴，青者出襄阳。白青二粱，味甘性微寒。陈米年久者，其性凉，炒则温。同马肉食，发疯疾。

香稻米味甘性平，其气香甜。红者谓之香红莲，其熟最早。晚者谓之香稻米。

稷米味甘性寒。关西谓之子米，又名米。早熟清香，一名高梁，即黍之不粘者。多食发二十六种冷气病。不可与瓠子同食，发冷病。但饮黍穰汁即解。又不可与附子、乌头、天雄同服。勿合马肉食。