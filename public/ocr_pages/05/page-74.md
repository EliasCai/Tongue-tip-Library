饮食须知卷四

果类

李子味甘酸性微温。多食令人胀，发痰疟，应热。同蜜及雀肉、鸡肉、鸡蛋、鸭肉、鸭子食，损五脏。同浆水食，致霍乱。勿同麋鹿肉食。李味苦涩者不可食。不沉水者有毒，勿食。服术人忌之。妊妇食之，子生疮疥。

杏子味甘酸性热，有小毒。不益人。生食多伤筋骨。多食昏神，令膈热生痰，动宿疾，发疮癗，落鬚眉。病目者忌。

桃子味甘酸性温，微毒。多食损脾，助热，令人膨胀，发疮癣。同鳖肉食，患心痛。食桃浴水，令泄泻成淋及寒热。毒宜去之。桃花勿用千叶者，令人目黄，鼻衄不止。

栗子味甘咸性温。生食则发气，蒸炒热食则壅气。风过者生熟咸宜。再经日晒作油灰气。同橄榄食，有梅花香。中扁者名栗楔。栗作粉食，胜于菱芡。但饲小儿，令窗不生。患风疾及水肿者，不宜食。小儿不可多食，生则难化，熟则滞气膈，生虫，往往致病。勿同牛肉食。密取一栗咬破，蘸香油和众栗炒，俱不发。