饮食须知卷六

鱼类

鲤鱼味甘性平，其胁鳞一道，从头至尾无大小皆三十六鳞。阴极则阳复，故能发风动火。同犬肉、豆藿食，令消渴；同葵菜食，害人。天行病后及下痢者，有宿癥者，俱不可食。风病人食之，贻祸无穷。服天门冬、紫苏、龙骨、朱砂人忌食。鲤脊上两筋及黑血有毒，溪间生者毒在脑，山土水中生者不可食。灸鲤勿使烟入目，大损目光，三日内必验。鲤鱼子合猪肝食能害人，勿同鸡肉、鸡子食。

鲫鱼味甘性温，同蒜食助热，同砂糖食生疳虫，同芥菜食发浮肿，同鸡、雉、鹿、猴肉及猪肝食生瘰疬。服麦门冬者食之害人。鲫鱼子忌同猪肝食。

鱼味甘性温，患疳痢者勿食。

鱼味甘性平，多食发痼疾及疮疥疳疾。

鲈鱼味甘性平，有小毒。多食发疮肿成癖，勿同乳酪食。肝不可食，剥人面皮。中鲈鱼毒者，多饮芦根汁可解。

鳜鱼味甘性平，鳍刺凡十二，以应十二月。误梗害人，以橄榄核磨水服之可解。

鲢鱼味甘性温，多食令人热中发渴，或发疮疥。