取水合丹丸药有效。五月五日午时，有雨，急伐竹竿，中必有神水，取为药。小满、芒种、白露三节内水，并有毒。造药、酿酒、醋及一切食物，皆易败坏，人饮之亦生脾胃疾。立秋日五更，井华水，长幼各饮一杯，却疟痢百病。寒露、冬至、小寒、大寒四节及腊日水，宜浸造滋补丹丸药酒，与雪水同功。

山岩泉水，味甘性寒。凡有黑土、毒石、恶草在上者勿用。瀑涌激湍之水，饮之令人颈疾。昔薄阳忽一日，城中马死数百，因雨泻出山谷蛇虫毒水，马饮之而死。

乳穴水，味甘性温，秤之重于他水，煎之似盐花起，此真乳穴液也。取饮与钟乳石同功。山有玉而草木润，近山人多寿，皆玉石津液之功所致。

温泉，味辛性热，不可饮。下有硫黄作气，浴之益人肌肤。水热者可熟鸡蛋，庐山有温泉池，饱食方浴，虚人忌之。新安黄山朱砂泉，春时水即微红色，可煮茗。长安骊山石泉，不甚作气。朱砂泉虽微红似雄黄而不热。有砒石处，汤泉浴之有毒，慎之。

海水，性凉。秋冬味咸，春夏味淡。碧海水，味咸性微温，有小毒。夜行海中，摄之有火星者，水也，其色碧，故名碧海。盐胆水即盐卤，味咸苦，有大毒。凡六畜饮一合即死，人饮亦然。今人用之点豆腐，煮四黄物。

古冢中水，性寒有毒，食之杀人。中水，味辛有毒，乃古冢中食中水也。洗眼见鬼，多服人心闷。磨刀水，洗手易生癣。