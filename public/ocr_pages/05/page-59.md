卷二

黍米味甘性温，即稷之粘者。黍有五种，多食闭气，久食令人多热，烦发疾病，昏五脏，令人好睡，缓筋骨，绝血脉。小儿多食，久不能行。小猫犬食之，其脚屈曲。合葵菜食，成痫疾。合牛肉白酒食，生寸白虫。赤者浙人呼为红莲米，又谓之赤虾米。丹黍米味甘性微温，多食难化，勿同蜂蜜及葵菜食。醉卧黍穰，令人生癞。

蜀黍味甘涩性温，高大如芦荻，一名芦粟。粘者与黍同功。种之可以济荒，可以养畜。梢堪作茎，可织箔。

粟米味咸性微寒，即小米也。生者难化，熟者滞气，隔宿食生虫。胃冷者不宜多食。粟浸水至败者损人。

米味甘性微寒，即粟之粘者。久食壅五气，动风迷闷。性粘滞，易成黄积病。小儿不宜多食，伤鹅鸭成病。

性平，苗似茅，可织席为索。

东墙子米味甘性平，蔓生如葵，子六月种，九月收。牛食之尤肥。

蓬草子米味酸涩性平，生湖泽中。

筛草子米一名自然谷，味甘性平，七月熟，生海洲，食之如大麦。

菰米味甘性冷，九月抽茎，开花如苇，芍结实长寸许，霜后采之，米白滑腻，作饭香。此皆俭年之谷，食之可以济饥也。