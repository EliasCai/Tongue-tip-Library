饮食须知卷一

水火

元海昌贾铭交鼎著

天雨水味甘淡，性冷。暴雨不可用。淫雨及降注雨谓之潦水，味甘薄。

立春节雨水性有春升始生之气。妇人不易生育者，是日夫妇宜各饮一杯，可易得孕，取其发育万物之义也。

梅雨水味甘性平。芒种后逢壬为入梅，小暑后逢壬为出梅，须淬入火炭解毒。此水入酱易熟，沾衣易烂。

液雨水，立冬后十日为入液，至小雪为出液。百虫饮此皆伏，宜制杀虫药饵，又谓之药雨。

腊雪水味甘性冷。冬至后第三戊为腊，密封阴处数年不坏。用此水浸五谷种，则耐旱不生虫；洒席间则

冰味甘性大寒，止可浸物。若暑月食之，不过暂时爽快，入腹分寒热相激，久必致病，因与时候相反，非所宜也。服黄连、胡黄连、大黄、巴豆者忌之。

露水味甘性凉。百花草上露皆堪用。秋露取之造酒，名秋露白，香冽最佳。凌霄花上露入目损明。

半天河水，即竹篱头及空树穴中水也，久者防有蛇虫毒。