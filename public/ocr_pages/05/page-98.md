饮食须知卷七

禽类

鹅肉味甘性寒，苍鹅性冷有毒。嫩鹅有毒，多食令人霍乱发病疾，生瘡疥。患腫毒者勿食，火熏者尤毒。虚火咳嗽者勿食。鹅血味咸微毒。鹅卵味甘性温，多食鹅卵发痛疾。煮鹅下樱桃叶数片易消。

鸭肉味甘性寒，黑鸭有毒，滑中发冷利。患脚气者忌食之。新鸭有毒，以其多食虾蚓等虫也。目白者杀人。肠风下血人不可食鸭。鸭血味咸性冷，解诸药毒。鸭卵味甘咸性微寒，多食发冷气，令人气短背闷。妊妇多食令子失音且生虫，小儿多食令脚患疮毒。人食之令恶肉突出。不可合鳖肉、李子食，害人。

肉味甘酸性微温，善发风助肝火。同葫蒜、芥李及兔犬肝肾食，并令人泻痢。同鱼汁食成心瘕，同鲤鱼、鲫鱼、虾子食成癫癣。同獭肉食成遁尸病，同生葱食成虫痔，同糯米食生虫。小儿食多腹内生虫，五岁以下忌食。四月勿食抱鸡肉，令人作癰成漏。男女虚乏有风病人食之无不立发。勿同野鸡、鳖肉食。黄雌鸡患骨蒸热者勿食。鸡有五色者、元鸡白首者、六指者、四距者、鸡死足不伸者、阉能者，并有毒，食之害人。老鸡头有毒，勿食。鸡肝味甘苦性温微毒，《内则》云食鸡去肝为不利人。鸡蛋味甘性平。